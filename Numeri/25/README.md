#Numeri 25
1. Israël verbleef in Sittim, en het volk begon hoererij te bedrijven met de dochters van Moab.
2. Die nodigden het volk uit bij de offers aan hun goden, en het volk at en boog zich voor hun goden neer.
3. Toen Israël zich zo aan Baäl-Peor koppelde, ontbrandde de toorn van de HEERE tegen Israël.
4. De HEERE zei tegen Mozes: Neem alle hoofden van het volk en laat hen voor de HEERE in de volle zon ophangen, zodat de brandende toorn van de HEERE van Israël afgekeerd wordt.
5. Toen zei Mozes tegen de rechters van Israël: Ieder moet zijn mannen doden die zich aan Baäl-Peor gekoppeld hebben.
6. En zie, een man uit de Israëlieten kwam en bracht een Midianitische *vrouw* bij zijn broeders, voor de ogen van Mozes en voor de ogen van heel de gemeenschap van de Israëlieten, terwijl zij huilden *bij* de ingang van de tent van ontmoeting.
7. Toen Pinehas, de zoon van Eleazar, de zoon van de priester Aäron, *dat* zag, stond hij op uit het midden van de gemeenschap, nam een speer in zijn hand,
8. ging achter de Israëlitische man aan het slaapvertrek in, en doorstak hen beiden, zowel de Israëlitische man als de vrouw, door hun buik. Toen werd de plaag over de Israëlieten tot stilstand gebracht.
9. *Het aantal van* hen die aan de plaag stierven, was vierentwintigduizend.
10. Toen sprak de HEERE tot Mozes:
11. Pinehas, de zoon van Eleazar, de zoon van de priester Aäron, heeft Mijn grimmigheid over de Israëlieten afgewend, doordat hij zich in hun midden met ijver voor Mij heeft ingezet, zodat Ik de Israëlieten niet in Mijn na-ijver vernietigd heb.
12. Zeg daarom: Zie, Ik geef hem Mijn verbond van vrede:
13. hij, en zijn nageslacht na hem, zullen het verbond van het eeuwige priesterschap hebben, omdat hij zich voor zijn God heeft ingezet en verzoening voor de Israëlieten heeft gedaan.
14. De naam nu van de gedode Israëlitische man, die samen met de Midianitische *vrouw* gedood was, was Zimri, de zoon van Salu, een leider van een familie van de Simeonieten.
15. En de naam van de gedode Midianitische vrouw was Kozbi, dochter van Zur; hij was stamhoofd van een familie in Midian.
16. Verder sprak de HEERE tot Mozes:
17. Behandel de Midianieten als vijanden en versla hen.
18. Want zij hebben u als vijanden behandeld, met hun listen, die zij listig tegen u beraamden, in het geval van Peor en in het geval van hun zuster Kozbi, de dochter van een leider van de Midianieten, die gedood is op de dag van de plaag, in het geval van Peor.
