#Jozua 13
1. Jozua nu was oud *en* op dagen gekomen, en de HEERE zei tegen hem: U bent zelf oud geworden en op dagen gekomen, en er is *nog* zeer veel land overgebleven om dat in bezit te nemen.
2. Dit is het land dat overgebleven is: alle gebieden van de Filistijnen en heel *het land van* de Gesuriet;
3. vanaf de Sichor, die tegenover Egypte ligt, tot aan het gebied van Ekron in het noorden, dat tot *het gebied van* de Kanaänieten wordt gerekend. De vijf stadsvorsten van de Filistijnen, die van Gaza en die van Asdod, die van Askelon, die van Gath en die van Ekron, en de Avvieten;
4. vanaf het zuiden heel het land van de Kanaänieten, en Meara, dat van de Sidoniërs is, tot aan Afek, tot aan het gebied van de Amorieten;
5. bovendien het land van de Giblieten, en de hele Libanon, waar de zon opkomt, vanaf Baäl-Gad, onder aan de berg Hermon, tot aan Lebo-Hamath;
6. allen die in het Bergland wonen vanaf de Libanon tot aan Misrefoth-Maïm, al de Sidoniërs. Ík zal hen van voor *de ogen* van de Israëlieten verdrijven. Alleen, maak dat het *land* aan Israël als erfelijk bezit toevalt, zoals Ik u geboden heb.
7. Nu dan, verdeel dit land als erfelijk bezit onder de negen stammen en de halve stam Manasse,
8. met wie de Rubenieten en Gadieten hun erfelijk bezit ontvangen hebben, dat Mozes hun gaf aan de overzijde van de Jordaan in het oosten, zoals Mozes, de dienaar van de HEERE, hun gegeven had:
9. vanaf Aroër, dat aan de oever van de beek Arnon ligt, en de stad die aan de midden*loop* van de beek ligt, en heel de hoogvlakte van Medeba tot aan Dibon;
10. en al de steden van Sihon, de koning van de Amorieten, die in Hesbon geregeerd heeft, tot aan het gebied van de Ammonieten;
11. en Gilead en het gebied van de Gesurieten, de Maächatieten en heel de berg Hermon, en heel Basan, tot aan Salcha;
12. en heel het koninkrijk van Og, in Basan, die geregeerd heeft in Astharoth en in Edreï. Deze was overgebleven van het overblijfsel van de Refaïeten, die Mozes verslagen en verdreven had.
13. De Israëlieten verdreven echter de Gesurieten en de Maächatieten niet, maar Gesur en Maächath zijn tot op deze dag in het midden van Israël blijven wonen.
14. Alleen de stam Levi gaf hij geen erfelijk bezit. De vuuroffers van de HEERE, de God van Israël, dat is hun erfelijk bezit, zoals Hij tot hem gesproken had.
15. En Mozes gaf *een deel* aan de stam van de Rubenieten, *ingedeeld* naar hun geslachten,
16. zodat hun toeviel: het gebied vanaf Aroër, dat aan de oever van de beek Arnon ligt, en de stad die aan de midden*loop* van de beek ligt, en heel de hoogvlakte tot aan Medeba;
17. Hesbon en al zijn steden, die op de hoogvlakte liggen; Dibon, Bamoth-Baäl en Beth-Baäl-Meon;
18. Jahza, Kedemoth en Mefaäth;
19. Kirjathaïm, Sibma en Zeret-Hassahar op de berg in het dal;
20. Beth-Peor, Asdoth-Pisga en Beth-Jesimoth;
21. alle steden van de hoogvlakte, en heel het koninkrijk van Sihon, de koning van de Amorieten, die in Hesbon regeerde, die Mozes verslagen heeft, met de vorsten van Midian, Evi, Rekem, Zur, Hur en Reba, vazallen van Sihon, inwoners van het land.
22. Bovendien hebben de Israëlieten Bileam, de zoon van Beor, de waarzegger, met het zwaard gedood, tegelijk met de *anderen* die door hen verslagen zijn.
23. De grens van de Rubenieten was de Jordaan met *zijn* gebied. Dit is het erfelijk bezit van de Rubenieten, *ingedeeld* naar hun geslachten, *met* de steden en hun dorpen.
24. En Mozes gaf *een deel* aan de stam van Gad, aan de Gadieten, *ingedeeld* naar hun geslachten,
25. zodat hun toeviel: het gebied van Jaëzer en al de steden van Gilead; en het halve land van de Ammonieten, tot aan Aroër, dat tegenover Rabba ligt,
26. en vanaf Hesbon tot Ramath-Mizpe en Bethonim; en vanaf Mahanaïm tot aan het gebied van Debir;
27. en in het dal: Beth-Haram, Beth-Nimra, Sukkoth en Zafon, de rest van het koninkrijk van Sihon, de koning van Hesbon; de Jordaan en *zijn* gebied, tot aan het einde van de zee van Kinnereth, over de Jordaan, in oostelijke richting.
28. Dit is het erfelijk bezit van de Gadieten naar hun geslachten, *met* de steden en hun dorpen.
29. En Mozes gaf *een deel* aan de halve stam Manasse dat aan de halve stam van de nakomelingen van Manasse bleef toebehoren, naar hun geslachten,
30. zodat hun toeviel: het gebied vanaf Mahanaïm; heel Basan; heel het koninkrijk van Og, de koning van Basan; en al de dorpen van Jaïr, die in Basan liggen, zestig steden;
31. en half Gilead, en Astharoth en Edreï, steden van het koninkrijk van Og in Basan; *dit alles* was voor de nakomelingen van Machir, de zoon van Manasse, *namelijk* de helft van de nakomelingen van Machir, naar hun geslachten.
32. Dit is het wat Mozes als erfbezit toewees in de vlakten van Moab, aan de overzijde van de Jordaan bij Jericho, in oostelijke richting.
33. Maar aan de stam van Levi gaf Mozes geen erfelijk bezit; de HEERE, de God van Israël, is Zelf hun erfelijk bezit, zoals Hij tegen hen gezegd heeft.
