#1 Koningen 15
1. In het achttiende jaar nu van koning Jerobeam, de zoon van Nebat, werd Abiam koning over Juda.
2. Hij regeerde drie jaren in Jeruzalem en de naam van zijn moeder was Maächa, de dochter van Abisalom.
3. Hij wandelde overeenkomstig alle zonden van zijn vader, die deze vóór hem gedaan had, en zijn hart was niet volkomen met de HEERE, zijn God, zoals het hart van zijn vader David.
4. Maar omwille van David gaf de HEERE, zijn God, hem een lamp in Jeruzalem door na hem zijn zoon te doen opstaan en door Jeruzalem in stand te houden,
5. omdat David gedaan had wat juist was in de ogen van de HEERE, en niet was afgeweken van alles wat Hij hem had geboden, alle dagen van zijn leven, behalve in de zaak van Uria, de Hethiet.
6. Er was oorlog geweest tussen Rehabeam en Jerobeam, al de dagen van zijn leven.
7. Het overige nu van de geschiedenis van Abiam, en al wat hij gedaan heeft, is dat niet beschreven in het boek van de kronieken van de koningen van Juda? Er was ook oorlog tussen Abiam en Jerobeam.
8. En Abiam ging te ruste bij zijn vaderen, en zij begroeven hem in de stad van David. En Asa, zijn zoon, werd koning in zijn plaats.
9. In het twintigste jaar van Jerobeam, de koning van Israël, werd Asa koning over Juda.
10. Hij regeerde eenenveertig jaar in Jeruzalem, en de naam van zijn *groot*moeder was Maächa, de dochter van Abisalom.
11. En Asa deed wat juist was in de ogen van de HEERE, zoals zijn vader David.
12. Hij verdreef de schandknapen uit het land, en deed alle stinkgoden weg, die zijn vaderen gemaakt hadden.
13. Ja, zelfs zijn *groot*moeder Maächa zette hij af, zodat zij geen koningin meer was, omdat zij een gruwelijk beeld van Asjera had gemaakt. Asa hakte haar gruwelijke beeld om, en verbrandde *het* bij de beek Kidron.
14. De *offer*hoogten werden wel niet weggenomen, *maar* toch was het hart van Asa volkomen *toegewijd* aan de HEERE, al zijn dagen.
15. Ook bracht hij de geheiligde *gaven* van zijn vader in het huis van de HEERE, met zijn *eigen* geheiligde *gaven*: zilver, goud en *andere* voorwerpen.
16. En er was oorlog tussen Asa en Baësa, de koning van Israël, al hun dagen.
17. Want Baësa, de koning van Israël, trok op tegen Juda, en bouwde Rama uit, om niemand *meer* toe te laten *het land* uit te gaan en naar Asa, de koning van Juda, te gaan.
18. Toen nam Asa al het zilver en goud dat overgebleven was in de schatkamers van het huis van de HEERE en van de schatten van het huis van de koning, en stelde het zijn dienaren ter hand. Koning Asa stuurde hen naar Benhadad, zoon van Tabrimmon, zoon van Hezion, koning van Syrië, die in Damascus woonde, om te zeggen:
19. Er is een verbond tussen mij en u, tussen mijn vader en uw vader. Zie, ik stuur u een geschenk: zilver en goud. Ga, verbreek uw verbond met Baësa, de koning van Israël, zodat hij van mij wegtrekt.
20. Benhadad luisterde naar koning Asa, en stuurde de bevelhebbers van de legers die hij had, op de steden van Israël af, en hij versloeg Ijon, Dan, Abel Beth-Maächa en heel Kinneroth, met heel het land van Naftali.
21. Het gebeurde, toen Baësa *dit* hoorde, dat hij ophield met het uitbouwen van Rama. Hij bleef in Tirza.
22. Toen liet koning Asa door heel Juda omroepen dat zij *allemaal* - niemand was vrijgesteld - de stenen van Rama en het bijbehorende hout, waarmee Baësa gebouwd had, moesten wegdragen. Koning Asa bouwde daar Geba in Benjamin mee, en Mizpa.
23. Het overige nu van heel de geschiedenis van Asa, al zijn macht, alles wat hij gedaan heeft en de steden die hij gebouwd heeft, is dat niet beschreven in het boek van de kronieken van de koningen van Juda? Alleen, in de tijd van zijn ouderdom werd hij ziek aan zijn voeten.
24. Asa ging te ruste bij zijn vaderen, en werd begraven bij zijn vaderen, in de stad van zijn vader David. En zijn zoon Josafat werd koning in zijn plaats.
25. Nadab nu, de zoon van Jerobeam, werd koning over Israël in het tweede jaar van Asa, de koning van Juda. Hij regeerde twee jaar over Israël.
26. Hij deed wat slecht was in de ogen van de HEERE en ging in de weg van zijn vader en in diens zonde, waarmee hij Israël had doen zondigen.
27. Maar Baësa, de zoon van Ahia, uit het huis van Issaschar, smeedde een samenzwering tegen hem, en Baësa doodde hem te Gibbethon, dat aan de Filistijnen toebehoorde, toen Nadab en heel Israël Gibbethon belegerden.
28. Baësa doodde hem in het derde jaar van Asa, de koning van Juda, en werd koning in zijn plaats.
29. Het gebeurde nu, toen hij koning was, dat hij heel het huis van Jerobeam doodde. Hij liet niets over van *het huis van* Jerobeam wat adem had, totdat hij het weggevaagd had, overeenkomstig het woord van de HEERE, dat Hij gesproken had door de dienst van Zijn dienaar Ahia uit Silo,
30. vanwege de zonden van Jerobeam, die zondigde en die Israël deed zondigen, *en* om zijn tergen, waarmee hij de HEERE, de God van Israël, tot toorn had verwekt.
31. Het overige nu van de geschiedenis van Nadab, en al wat hij gedaan heeft, is dat niet beschreven in het boek van de kronieken van de koningen van Israël?
32. En er was oorlog tussen Asa en Baësa, de koning van Israël, al hun dagen.
33. In het derde jaar van Asa, de koning van Juda, werd Baësa, de zoon van Ahia, koning over heel Israël, in Tirza, *en regeerde* vierentwintig jaar.
34. En hij deed wat slecht was in de ogen van de HEERE, en ging in de weg van Jerobeam en in diens zonde, waarmee hij Israël had doen zondigen.
